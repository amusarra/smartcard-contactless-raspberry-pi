<<<
== Cos’è l’Answer to reset o ATR

La prima risposta di una Smart Card inserita in un lettore si chiama https://en.wikipedia.org/wiki/Answer_to_reset[ATR] (*Answer to reset*). Lo scopo dell'ATR è descrivere i parametri di comunicazione supportati, la natura e lo stato della carta. L'ottenimento di un ATR viene spesso utilizzato come prima indicazione che questa sia operativa, e il suo contenuto viene esaminato come prima prova che sia del tipo appropriato per un determinato utilizzo. Il lettore di Smart Card, il driver del lettore e il sistema operativo utilizzeranno questi parametri per stabilire una comunicazione con la scheda.

L'ATR è descritto dallo standard https://it.wikipedia.org/wiki/ISO/IEC_7816[ISO/IEC 7816-3]. I primi byte dell'ATR descrivono i parametri elettrici, seguiti da byte che descrivono le interfacce di comunicazione disponibili e i rispettivi parametri. Questi byte di interfaccia sono quindi seguiti da byte storici che non sono standardizzati e sono utili per trasmettere informazioni proprietarie come il tipo di scheda, la versione del software integrato o lo stato della scheda. Infine questi byte storici sono eventualmente seguiti da un byte di checksum.

Potremmo riassumere che l'**ATR contiene "un sacco di dati" che ci dicono vita morte e miracoli della Smart Card**. Per esempio, scopriamo di più sull'ATR `3B 8F 80 01 80 4F 0C A0 00 00 03 06 03 00 01 00 00 00 00 6A` utilizzando il tool https://smartcard-atr.apdu.fr/parse?ATR=3B8F8001804F0CA000000306030001000000006A[Smart card ATR parsing] sviluppato da https://ludovicrousseau.blogspot.com[Ludovic Rousseau]. La figura a seguire mostra le informazioni estratte alcune delle quali:

- tipo di Smart Card e in questo caso si tratta della MIFARE Classic 1K;
- produttore della Smart Card e in questo caso NXP;
- standard tecnologici;
- protocolli di comunicazione e in questo caso T=0 (orientato al byte, che costituisce l'unità minima di informazione scambiata) e T=1 (orientato al blocco di byte, grazie al quale la velocità di accesso è maggiore), protocollo solitamente utilizzato di default quando disponibile e supportato anche dal lettore.

image::mifare_classic_1k_atr_parsing.png[title="*Figura 11* - Dettagli estratti sull&#39;ATR della Smart Card MIFARE Classic 1K"]

Ludovic Rousseau ha fatto un ottimo lavoro tracciando dal 2002 un http://ludovic.rousseau.free.fr/softwares/pcsc-tools/smartcard_list.txt[gran numero di ATR] costruendo un vero e proprio database. Così facendo è possibile identificare una Smart Card dato il suo ATR. All'interno della lista sono presenti anche le "nostrane Smart Card" come la **TS-CNS** (https://www.agid.gov.it/it/piattaforme/carta-nazionale-servizi[Tessera Sanitaria - Carta Nazionale Servizi]) e **CIE** (https://developers.italia.it/it/cie[Carta d'Identità Elettronica]). È possibile utilizzare il comando `pcsc_scan` per ottenere informazioni di dettaglio sulla Smart Card, le stesse illustrate in figura 11. La figura 12 mostra l'output del comando menzionato da cui è possibile dedurre che la Smart Card analizzata è una CIE.

image::output_of_pcsc_scan_smart_card_cie.png[title="Figura 12 - Esempio di output del comando pcsc_scan che mostra le informazioni estratte dalla Smart Card, in questo caso CIE"]